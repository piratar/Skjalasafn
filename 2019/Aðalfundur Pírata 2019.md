 ## Aðalfundur Pírata 2019 - Fundargerð
31. júlí til 1. september 2019.
Haldinn í sal Garðyrkjufélags Íslands, Síðumúla 1, 105 Reykjavík.

### DAGSKRÁ
**LAUGARDAGUR**

10:00 Húsið opnar. Léttur morgunverður í boði Pírata 

10:50 Fundur settur / fundarstjóri kynnir dagskrá

11:00  Opnunarræða: Eva Pandora Baldursdóttir

11:10  Kynning á smiðjum 

11:30  Smiðjustarf

12:30  Hádegisverður í boði Pírata / Súpa, brauð og salat.

13:30  Smiðjustarf

14:00  KOSNINGAR: Slembivalið í framkvæmdaráð.

14:15  Smiðjustarf

15:00  Kaffihlé

15:30  Kynning á frambjóðendum til framkvæmdaráðs, úrskurðarnefndar, 
 kjörstjórnar og skoðunarmanna reikninga.

16:15 Kosning hefst á x.piratar.is

16:15  Kynningar: Kynning á félagsstarfi og fundum flokksins í vetur: Pírataskólinn, Grasrótarinn,, UP: Framtíðin og Ungir Píratar

17:00  Leynigestur

17:30  Fundi frestað

20:00 Skemmtidagskrá í húsnæði Garðyrkjufélagsins.
01:00 Húsið lokar
 
**SUNNUDAGUR**

10:45  Húsið opnar. Léttur morgunverður í boð Pírata

11:15  Fundur settur / fundarstjóri kynnir dagskrá

11:30  Smiðjustarf: Kynning á niðurstöðum 

12:30  Hádegisverður. Pálínuboð (Potluck party).

13:30  Smiðjustarf: Kynning á niðurstöðum

14:00  Framtíðin á Íslandi: Þingflokkur Pírata

14:15  Framtíðin í Reykjavík: Dóra Björt Guðjónsdóttir og Sigurborg Ósk Haraldsdóttir

14:25  Framtíðin í Kópavogi: Sigurbjörg Erla Egilsdóttir

14:35  Framtíðin á landsbyggðinni

14:50 Kaffihlé

15:15 Árskýrsla framkvæmdaráðs: Rúnar Björn Herrera, 

Ársreikningur framkvæmdaráðs: Unnar Þór gjaldkeri framkvæmdaráðs. Spurt og svarað.

16:00:  Kynningar: Vetrardagskrá PírataTV og Hlaðvarp Pírata kynnt, kynning á nýrri vefsíðu Pírata,

16:15 Kosningu lýkur á x.piratar.is

KOSNINGAR: Úrslit kosninga kynnt

16:35  Kynningar: Kynning á nýju skráningarformi viðburða í Tortuga, kynning á Jitsi-Meet fjarfundarkerfi Pírata, kynning á streymislausnum aðildarfélaga Pírata

16:50  Samantekt frá fundarstjóra/viðburðarstjóra

17:15  Þökkum sjálfboðaliðum okkar, Heiðursdagskrárliður tileinkuð sjálfboðaliðum flokksins. Lokaræða: Sjálfboðaliði á lokaorð kvöldsins

17:30  Fundi slitið

 

### LAUGARDAGUR
**1.	10:50 Fundur settur / fundarstjóri kynnir dagskrá**

Kl 11:02 Aðalfundur er settur 
– Fundarstjórar og ritarar fundarins kosnir 
Fundarstjórar: Valgerður Árnadóttir, Viktor Orri Valgarðsson
Fundarritarar: Alexandra Briem, Kristín Elfa, Baldur Karl Magnússon og Sunna Rós Víðisdóttir.

Fundarstjóri kynnti dagskrá og tilhögun aðalfundar Pírata 2019.
	
**2.	11:07  Opnunarræða: Eva Pandora Baldursdóttir**

Eva Pandóra Baldursdóttir, fyrrum þingmaður Pírata í Norðausturkjördæmi fór með opnunarræðu. „Við erum frjálslyndur lýðræðisumbótaflokkur“ 

Eva fór meðal annars yfir siðareglur þingflokks Pírata, grunnstefnuna okkar og minnti á þann árangur sem Píratar hafa náð hingað til. Einnig hafði hún orð á því hversu góð orka væri umlykjandi á fundinum og þá hvatti hún Pírata til að nálgast komandi úrlausnarefni með húmor og gleði gagnvart náunganum. 
Opnunarræðu Evu Pandóru má finna í heild sinni á eftirfarandi vefsvæði: https://piratar.is/frettir/opnunarraeda-evu-pandoru-baldursdottur-a-adalfundi-pirata/

**3.	11:18  Kynning á smiðjum og smiðjuvinna**

Olga Margrét Cilia, Snæbjörn Brynjarsson, Katla Hólm og Arna kynntu tilhögun á málefnahópum og þeim málefnum sem síðan var unnið með í smiðjuvinnu aðalfundar. 
Fundargestir skiptu sér í hópa eftir málefnum og áttu þar samtal um ýmsar hugmyndir og nálganir um hvert og eitt þeirra. Meðal umræðuefna voru: nýliðun, innri samskipti, staðsetning valds, réttindi án forréttinda, stefnumótun o.fl. 

Kl. 13:00 tilkynnti fundarstjóri að gert yrði hlé á dagskrá fundarins og hæfist hann aftur með framhaldi smiðjuvinnu kl. 13:45, helstu niðurstöður smiðjunnar yrðu kynntar daginn eftir og næsta formlega dagskrárlið yrði frestað til kl. 14:45.


**4.	14:17  Kosningar: Slembivalið í framkvæmdaráð**

Fundarstjóri tilkynnti að slembival til setu í framkvæmdaráði Pírata yrði nú  og lýsti því hvernig það færi fram.
Eftirfarandi félagsmenn Pírata voru slembivaldir til setu í ráðinu: 
Úlfhildur Stefánsdóttir og Jóhannes Jónsson. Bæði þáðu þau sæti í ráðinu.

**5.	15:30  Kynningar**

Fundarstjóri tilkynnti að Viktor Orri Valgarðsson tæki við fundarstjórn og 
Baldur Karl Magnússon tæki við fundarritun, með Elínu Ýri sér til aðstoðar.
Þá hófust kynningar frambjóðenda til setu í eftirfarandi ráðum og nefndum fyrir Pírata: framkvæmdaráði, úrskurðarnefnd, kjörstjórn og að lokum þau sem buðu sig fram í störf skoðunarmanna reikninga.

Að loknum kynningum frambjóðenda tilkynnti fundarstjóri að kosning væri hafin á vefsvæði kosningavefs Pírata og lýsti hann einnig hvernig kosningar færu fram.

**6.	16:15  Kynningar á ýmiskonar starfsemi innan Pírata**

Fyrst kom í pontu Álfheiður Eymarsdóttir og hélt hún kynningu á Pírataskólanum. Skólinn hefur oft verið ræddur innan Pírata og er markmiðið að hefja göngu hans í haust. Meðal viðfangsefna yrðu: saga Pírata, skipulag flokksins, lög fundarsköp og annað sem viðkemur starfinu. Álfheiður hvetur þá sem hafa áhuga á þátttöku eða hafi hugmyndir að viðfangsefnum að hafa samband við hana eða framkvæmdaráð.
Þá steig á svið Jón Þór Ólafsson, þingmaður Pírata, og kynnti fyrir fundargestum Grasrótarann. Grasrótarinn er einskonar tölvutækt verkstjórnunarkerfi sem mun stuðla að aukinni tengingu sjálfboðaliða, nýliða og annara sem gegna ýmsum stöðum innan hreyfingarinnar. Lagt er upp með að fyrst munu aðildarfélög, trúnaðarráð, framkvæmdaráð og kjörnir fulltrúar fá aðgang að kerfinu til að prufukeyra notkun þess við verkefnavinnslu. Jón Þór benti á að 
hugmyndin, eða forskriftin að þessu forriti er onlinevolunteering.org. Verkefni sem hefur verið í gangi síðan árið 2000, snýst um heimsmarkmið SÞ.miðar að því að tengja saman hina ýmsu hópa. Jón hyggur að hægt sé að opna meira á þátttöku almennings inn í þingstarfið í gegnum Grasrótarann.

Næst tekur Elin Ýr til máls og kynnir hinn svokallaða „Tréfót“ fyrir fundargestum. Hefð er fyrir því að aðalfundur Pírata kjósi þann einstakling sem, að mati fundargesta, hefur hve mest aukið fylgi Pírata á undanförnu ári, án þess þó að hafa ætlað sér það. Elín bendir gestum á kjörkassa við inngang salarins.

Að lokum tók við kynning á starfsemi Ungra Pírata og voru það Vignir Árnason, formaður Ungra Pírata, og Hjalti Björn Hrafnkelsson, gjaldkeri ungra pírata sem tóku til máls. Fram kom að Ungir Píratar sé vettvangur fyrir ungt fólk til að kynnast Pírötum og byrja þáttöku sína innan hreyfingarinnar. Farið var yfir hina ýmsu starfsemi og viðburði sem Ungir Píratar stóðu fyrir og má þar nefna meðal annars: 
Hið árlega Páskapönk, pizzumeðmæli á Austurvelli, Mótmæli vegna komu Mike Pompeo í samvinnu með öðrum frjálslyndum ungliðahreyfingum, þáttöku í Gleðigöngunni og ræddu þeir um fyrirhuguð mótmæli gegn komu Mike Pence þar sem ungir Píratar ásamt félagi hernaðarandstæðinga o.fl. munu standa að.
Ungir Píratar hafa verið öflugir í ýmis alþjóðlegu samstarfi, t.d. með öðrum ungum Pírötum í Evrópu og tekið mikinn þátt í umræðunni um loftlagsmál ásamt kosningarétti ungs fólks o.fl. Aðalfundur UP verður í síðari hluta september þar sem allir eru hvattir til að mæta.Þau sem vilja taka þátt í starfinu geta talað við Vigni eða Hjalta og bent er á að ungliðahreyfing Pírata sé mjög virk á samfélagsmiðlum.
Þá er auglýst Partý,: Partí gegn Pence: Ekki séns, Mike Pence. Næsta föstudag kl. 17:30.


**7.	17:00  Leynigestur**


Smári McCarthy, þingmaður Pírata tekur til máls og ræðir stuttlega um margbreytileika þess frelsins sem við njótum og hvernig frelsi sé í raun grunnur að mörgu sem við aðhöfumst. Smári nefnir að eitt þessara frelsa, sé frelsið til að vita og nú séu um 18. ár síðan hafist var handa við að safna saman öllum upplýsingum um það sem mannkynið veit. Því næst kynnir hann leynigest aðalfundarins 2019, sem er Katherine Roberts Maher. en hún er framkvæmdastjóri næstráðandi innan Wikimedia Foundation.

Katherine Roberts Maher tók næst til máls. Hún fjallaði um það hvernig og á hvaða hátt, tækni og þróun síðastliðinna ára hefur haft áhrif á upplýsingar.
Þá vék hún að því hvernig hinar ýmsu stofnanir sem í gegnum tíðinna hafa safnað og geymt upplýsingar, þjóni oft eigin hagsmunum frekar en hagsmunum almennings. Hún sagði augljóst að sum kerfi væru of spillt til að hægt væri að bjarga þeim og að stofnanir sem gætu eða vildu ekki þróast í takt við samfélagsbreytingar, hefðu brugðist.
Hún fjallaði um Píratahreyfinguna og lýsti henni sem róttækra stofnanasinna (e.-radical institutionalists). Katherine fór um víðan völl og fjallaði um tengsl frelsis og valds og hvernig það orkaði saman líkt og tvígeggja sverð. Einnig vék hún að því hvernig oft er einblínt á smáatriði atvika í stað þess að kryfja hugmyndafræðina sem að baki liggur. Samanber atvikið um apann sem tók mynd af sjálfum sér og mikið var deilt um hver ætti réttindi myndarinnar. Hún hélt áfram og sagði að í dag væru fylkingar oft að kjósa litlar orusttur við vinveitta í stað stærri stríða við óvini. Hægt er að nálgast alla ræðu Katherine á youtube rás Pírata, streymi aðalfundar 2019. 

Fundarstjóri kynnir næst Berlgindi Jónsdóttur sem fer yfir dagskrá kvöldsins. Fundi er frestað til sunnudagsins 1. septermber 2019.



 
### SUNNUDAGUR

**1.	11:15  Fundur settur / fundarstjóri kynnir dagskrá**

Fundarstjóri, Vala Árnadóttir býður fólk velkomið og fer yfir dagskránna. Því næst tekur Snæbjörn Brynjarsson við og er með hreyfistund með glöðu yfirbragði

**2.	11:30  Smiðjustarf**

Hófst þá smiðjustarf að nýju. Var það með sama móti og daginn áður. 
12:30- hádegishlé gert á fundi
13:30  Niðurstöður smiðjustarfs.
Farið var yfir niðurstöður margvíslegra málefna úr smiðjuvinnu gærdagsins. Nálgast má nánari útlistun á niðurstöðum og ítarefni hjá starfsfólki Pírata eða framkvæmdaráði. Stefnt er að því að birta niðurstöður einnig á heimasíðu Pírata.

**3.	14:00  Framtíðin á Íslandi: Þingflokkur Pírata**


*3.1	Helgi Hrafn Gunnarsson*

Fyrst tekur til máls, Helgi Hrafn Gunnarsson, þingmaður Pírata. Hann víkur máli sínu að framtíðinni og veltir þeirri spurningu upp hvað Píratar þurfi að gera til þess að ganga vel í kosningum. Hann nefnir að Píratar hafi þegar unnið hjörtu og hug landsmanna og að næst verði hreyfingin að einsetja sér að komst í stjórn landsins, til þess að geta raunverulega áorkað mun meiru. Helgi nefndi að lykilatriði í þessu öllu sé það að við verðum að byggja upp eigin flokk og sinna honum. 

*3.2	 Halldóra Mogensen*

Næst er það Halldóra Mogensen, þingmaður Pírata sem mælir svo: „Buckminster Fuller sagði eitthvað á þann veg, og nú er ég að ummorða: Þú munt aldrei breyta neinu með því að berjast gegn núverandi veruleika. Til að breyta einhverju þarf að búa til nýtt módel sem gerir núverandi módel úrelt“. Þetta segir Halldóra vera  gríðarlega mikilvægt. Hún nefndi einnig mikilvægi þess að hafa skýra framtíðarsýn sem fólk gæti sameinast um. Fór yfir það hvernig aukið frelsi, yki öryggi fólks og hvaða áhrif það gæti haft á ýmsa þætti tilvistar okkar að búa við trygga grunnframfærslu. Auk þess benti Halldóra á þau málefni sem stæðu þingflokknum sem næst á komandi tíma, það væru m.a. loftlagsmál, umhverfismál, velsældarhagkerfið, afglæpavæðing vímuefna og stytting vinnuvikunnar. Að lokum vék Halldóra að því að leitast við að svara þeirri umræðu um það að Píratar væru orðnir minna róttækir en áður og nefndi að kannski væri ástæðu þess að finna vegna þess að hugmyndir Pírata væru raunverulega að ná flugi í íslensku samfélagi.

*3.3	Þórhildur Sunna Ævarsdóttir*

Þema fundarins er frelsi og vill Sunna ræða hvað liggur fyrir hjá þingflokknum næstkomandi mánuði. Þórhildur Sunna tilkynnir að hún muni á næstunni taka við sem formaður stjórnskipunar og eftirlitsnefndar Alþingis.
Þórhildur Sunna fór stuttlega yfir tegundir frelsis og skilgreiningar þess. 
Frelsi til og frelsi frá. Frelsi til athafna og frelsi frá afskiptum ríkis. Hún nefnir að hlutverk stofnanna sé að vernda réttindi borgaranna og það sé skortur á skilningi stofnanna að hafa þetta „frelsi frá afskiptum“ að leiðarljósi. 
Þórhildur Sunna víkur þvínæst að því sem hún telur brýnustu mál næstkomandi haustþings. Þau eru eftirfarandi:
-	Eftirlit með störfum lögreglu er ábótavant og uppfyllir ekki þau grunnskilyrði sem sett eru fram í eðlilegu réttarríki. Þetta munum við endurskoða
-	Dómstólasýslan, er ekki undir neinu eftirliti þrátt fyrir að vera undir upplýsingalögum. 
-	Eftirlit með sýslumönnum og starfsemi þeirra.
-	Nefnd með fulltrúum allra flokka sem muna byrja endurskoðun á lögræðislögum 

**4.	14:15  Framtíðin í Reykjavík:**

Dóra Björt Guðjónsdóttir og Sigurborg Ósk  Haraldsdóttir.

Borgarfulltrúarnir Dóra Björt Guðjónsdóttir og Sigurborg Ósk Haraldsóttir taka til máls. Dóra byrjaði á því að stikla á stóru hvað Píratar í borginni hafi unnið að á undanförnu ári. Hún segir áhersluna hafa verið á gagnsæi, launa og kostnaðargreiðslna. Þá hafi Píratar náð fram eða unnið grundvöll að því að:
Auka boðunarfrest ráða til að auka minnihlutaaðild og undirbúna nýjar reglur um ráðningar.Forsætisnefnd borgarinnar var stækkuð og fékk minnihluti þar aðild. 

Ráðist var í að endurskoða og styrkja lýðræðisvettvang Reykjavíkur, íbúaráð verði komið á fót og þar verði slembivalinn er einn íbúi. Dóra nefnir einnig að í upphafi kjörtímabils hafi verið gengið frá leigusamning við grasrótarsamtökin Andrými, sem tryggi þeim öruggt húsnæði.
Sigurborg tekur næst til máls og sagði frá því að umtalsverðar kerfisbreytingar væru í bígerð. Stjórnkerfið væri allt í naflaskoðun eftir Braggamálið. Innri endurskoðun borgarinnar og umboðsmaður hennar væru nú orðin óháðar einingar.
Þjónustustefna Reykjavíkurborgar hafi verið krufinn og endurskoðun styrkja í borginni væru i vinnslu. Þá var gagnastjóri borgarinnar var ráðin og nýjar innkaupareglur voru samþykktar, en þeim er ætlað að auka eftirlit með framkvæmdum á vegum borgarinnar.
Samþykkt var ný stefna varðandi nýsköpun og snjallborgina Reykjavík. 
Dóra Björt víkur máls að skaðaminnkun hafi verið gegnumgangandi skref en Píratar lögðu til að hætta notkun blárra ljósa á salernum borgarinnar ásamt því að betrumbæta aðgengi að vatni á útihátíðum. 
Sigurborg kemur inn á loftlagsmál og skipulag borgarinnar varðandi laugarveg. Hún sagði að fjölga ætti göngugötum í borginni og koma á fót rafhleðslustyrkjum. Þá myndi deilihjólaleiga opna innan skamms. Hún segir frá því að yfir standi samningaviðræður við Ríkið vegna skipulags og fjármögnunnar Borgarlínu. Að lokum segir hún frá fyrirhuguðum aðgerðum í húsnæðismálum borgarinnar. 

**5.	14:25  Framtíðin í Kópavogi:**
Sigurbjörg Erla Egilsdóttir
Sigurbjörg Erla Egilsdóttir tók næst til máls og ræddi um málefni Kópavogs. Píratar í Kópavogi hafa unnið i mörgum málum og má þar helst nefna: endurskoðun á loftlagsstefnu bæjarins ásamt endurskoðun á viðmiðum til grundvallar fjárhagsáætlunar. Sigurbjörg segir árið hafa einkennst mikið af því að læra á það hvernig stjórnsýslan virkar.  Hagsmunaskráning og laun og birting þeirra hafa verið áherslumál kópavogspírata og þá séu margar góðar hugmyndir sem stefnt er að leggja fram.
Indriði Ingi, formaður pírata í Kópavogi tekur næst til máls og bendir m.a. á það að Píratar eigi að hætta að láta aðra um að skilgreina sig.

**6.	14:35  Framtíðin á landsbyggðinni**

Hrafnkell Brimar Hallmundarson fjallaði um framtíðina á landsbyggðinni. Hann nefndi meðal annars þann mun sem finna má milli höfuðborgarsvæðis og landsbyggðar hvað varðar aðkomu og þátttöku einstaklinga í stjórnmálum. Það séu allt aðrir hlutir sem þurfi að líta til og hugsa um í minni bæjarfélögum en þeim stærri. Því næst fór Hrafnkell yfir Alþingis og Sveitastjórnarkosningarnar og úrslit þeirra og bendir á þá staðreynd að fylgi Pírata dafnar því lengra sem frá höfuðborginni er farið. Hrafnkell bendir á starfsemi Pírata í Reykjanesbæ og segir frá því að vel hafi gengið að nálgast íbúa þess í kosningabaráttunni. Píratar í Reykjanesbæ hafa nú þegar stofnað félag fyrir kjördæmið og vilja hefjast handa við kosningaundirbúning en telja þó að endurskoða þurfi fjármögnun aðildarfélaga innan hreyfingarinnar. Að lokum hafði Hrafnkell orð á því að upplifa mikinn stuðning á fundinum sjálfum fyrir þessum hugmyndum. 


**7.	15:41  Árskýrsla og ársreikningur framkvæmdaráðs:**

Fundarstjóri tilkynnti að næst tæki við yfirferð um ársskýrslu Framkvæmdaráðs og umræða um ársreiking Pírata. Eftir yfirferð væri fundargestum frjálst að bera fram spurningar. 
Rúnar Björn Herrera, formaður framkvæmdaráðs fer yfir ársskýrslu ráðsins og störf þess undanfarið ár.- Vísað er til ársskýrslu framkvæmdaráðs til frekari upplýsinga.
Næst tók Unnar Þór Sæmundsson við orðinu og fór yfir ársreikning Pírata. Vísað er til ársreiknings Pírata til nánari upplýsinga.

**8.	16:17 úrslit kosninga**

**Fundarstjóri tilkynnti úrslit kosninga:**

*Kjörin voru í framkvæmdaráð Pírata:*
	
●	Björn Þór Jóhannesson

●	Hrannar Jónsson

●	Guðmundur Arnar Guðmundsson

●	Gamithra Marga

**Kosningar í Úrskurðarnefnd:**

*Kjörin voru:*

●	Herbert Snorrason

●	Bergþór H. Þórðarson

●	Einar Hrafn Árnason
Varamenn eru:

●	Hreiðar Eiríksson

●	Gunnar Þór Jónsson

**Fundarstjóri tilkynnti að kjörstjórn væri sjálfkjörinn, þar sem framboð til setu voru jafnmörg sætum.**

*Í kjörstjórn voru kjörin:*

●	Svafar Helgason, sem hlaut flest atkvæði og er því sjálfkrafa formaður kjörstjórnar nema stjórnin komi sér saman um annað.

●	Gunnar Ingiberg Guðmunddson

●	Ásmundur Alma Guðjónsson

**Skoðunarmenn reikninga eru einnig sjálfkjörin eftirfarandi aðilum:**

●	Tinna Helgadóttir

●	Guðjón Sigurbjartsson

**9.	16:35  Örkynningar**

Fundarstjóri kynnir næsta fundarlið, þar eru örkynningar ýmissa mála.

*9.1	Kynning Helga Hrafns á starfshóp um skipulagsbreytingar:*
Helgi Hrafn greindi frá því hver staðan væri á starfshópi um skipulagsbreytingar. Hugmyndin kom frá Snæbirni Brynjarssyni í kjölfar fundarraða sem hann stóð fyrir um hvernig hægt væri að bæta innra skipulag Pírata. Tölvupóstur var sendur á félagatalið og óskað var eftir tilnefningum til setu í hópnum. Allir sem sóttu um fengu sæti og hittist hópurinn í sumar til að ræða og móta tillögur. Vinna hópsins er aðgengileg á office.piratar.is. Skipunartíma hópsins lýkur með yfirstandandi aðalfundi en þeirri hugmynd hefur verið fleytt fram að framkvæmdaráð skipi í kjölfarið annan hóp sem ynni að breytingatillögum áfram. Sá hópur sem nú lýkur störfum væntir þess að skila inn fullunnum lagabreytingatillögum í janúar 2020.

*9.2	Kynning: ný vefsíða Pírata:*
Berglind Jónsdóttir kynnti drög að nýrri vefsíðu Pírata

*9.3. Kynning á fjarfundarbúnaði*
Sigmundur Þórir hélt kynningu á Jitsi Meet fjarfundarkerfinu og kynning á streymislausnum aðildarfélaga.



**10.	Önnur mál**

*10.1	Lilja Sif Þorsteinsdóttir ávarpar aðalfund,*

Lilja Sif Þorsteinsdóttir kynnir tillögu sína að stofnun skemmtiráðs Pírata. Hún sagði það bráðnauðsynlegt að skapa vettvang þar sem fólk fengi að kynnast hvort öðru á annan hátt en í gegnum starfið sjálft.
Tillaga: 
“Aðalfundur Pírata ályktar um að framkvæmdaráð ráðist í að stofna skemmtiráð.”
Samþykkt samhljóða með handauppréttingu.

*10.2 Herbert Snorrason ávarpar aðalfund*
Herbert Snorrason tekur til máls og beinir sjónum að óvirkum aðildarfélögum. Hann leggur fram eftirfarandi tillögu til kosninga aðalfundar:
Tillaga: 
“Aðalfundur Pírata ályktar að fela framkvæmdaráði að boða aðalfund í óvirkum aðildarfélögum í samráði við þá aðila sem hafa verið í forsvari fyrir þau félög”.
Áður en kosið var um tillöguna sköpuðust þónokkrar umræður um málefnið og vikið að því að óvissa gæti skapast ef „aðilar í forsvari“ reyndust ótiltækir og þá var mikið rætt um hvernig skilgreina ætti „aðila í forsvari“ í kjölfarið voru lagðar fram til kosninga tvær breytingatillögur: 
Tillaga Kosið er fyrst um breytingatillögu Alexöndru sem hljóðar eftirfarandi,
“Aðalfundur Pírata ályktar að Framkvæmdaráði er falið að boða aðalfund óvirkra aðildarfélaga”
Samþykkir: 18
Á móti: 3

**11. 	Samantekt**

16:50  Hér stóð til að fundarstjóri héldi samantekt frá helstu málefnum fundarins dagskrárliður var felldur út með ákvörðun fundarstjóra.

**12.	Fráfarandi meðlimum framkvæmdaráðs þakkað fyrir störfin.**

Pétur Linnet, Jónas Lövdal, Magnús Kr. Guðmundsson og Júlíus Blómkvist.

**13.	Önnur mál**

Alexandra Brím kemur í pontu og þakkar fyrir góðan og gagnlegan aðalfund. Minnir félgasmenn á að þakka þeim sjálfboðaliðum sem að honum stóðu og einnig þeim frambjóðendum sem ekki hlutu kosningu í ráð og nefndir. 

**14.	þökkum sjálfboðaliðum okkar, Heiðursdagskrárliður tileinkuð sjálfboðaliðum flokksins**

Þórhidur Sunna Ævarsdóttir tekur til máls og bendir á mikilvægi sjálfboðaliða í allri starfsemi Pírata. Hún þakkaði þeim sérstaklega vel fyrir vel unnin störf og talaði um „doacracy“ og mikilvægi þess að fólk finni sér stað í hreyfingunni. Lauk máli sínu með því að minna á að við erum öll í þessu starfi saman.
Þórhildur Sunna kynnir svo sjálfboðaliða fundarins: Kötlu Hólm.

**15.	Lokaræða: Sjálfboðaliði á lokaorð kvöldsins**

Katla Hólm, hélt lokaræðu Aðalfundar 2019. 
Katla hefur starfað lengi innan raða Pírata sem sjálfboðaliði og sagði hún frá sögu sinni innan hreyfingarinnar.  gaf hún nýliðum sem og reyndari Pírötum eftirfarandi ráð:

Ráð nr. 1: Ekki hika við að bjóða ykkur fram í öll störf innan hreyfingarinnar.

Ráð nr. 2: Ekki vera prúð, ekki láta þagga ykkur, haldið áfram að vera með óþægilega nærveru fyrir þá sem vilja þagga niður í ykkur.

Ráð 3: Aldrei að hætta að eyða tíma saman til að styrkja böndin.

Ráð 4: Hugsið vel um ykkur, um hvort annað og um ykkur sjálf. Verðið að passa að setja sjálf ykkur í fyrsta sæti. Hún endaði ræðu sína á því að þakka öllum sjálfboðaliðum þessa fundar og liðinna funda. Hún segir að lokum „Þið eruð Píratar, án ykkar væru engir Píratar“

Dóra Björt Guðjónsdóttir þakkaði Kötlu fyrir sitt innleg og öllum viðstöddum fyrir  fundinn, hlýjuna og nærveruna.

*17:30  Fundi var slitið*

