***Fyrirspurnir og tillögur varðandi prófkjörsreglur sendist á reykjavik@piratar.is***

**Prófkjörsreglur Pírata í Reykjavík fyrir alþingiskosningar í september 2021**\
Reglur fyrir prófkjörið og skyldur frambjóðenda í því sambandi. 

Kosið verður í einu prófkjöri fyrir bæði Reykjavíkurkjördæmin. Þeir sem hljóta kosningu raðast á lista Reykjavíkurkjördæmanna í samræmi við þá röðunar sem þeir hljóta í prófkjörinu. Gert er ráð fyrir að frambjóðandi taki efsta mögulega sæti miðað við niðurstöðu prófkjörs. 

Frambjóðandi skal vera skráður í Pírata. 

Frambjóðandi tilkynni framboð sitt í kosningakerfi Pírata x.piratar.is og með tölvupósti til kjördæmaráðs á [profkjor2021@piratar.is](mailto:profkjor2020@piratar.is "mailto:profkjor2020@piratar.is").   

Í kosningakerfinu er gert ráð fyrir að framjóðandi kynni sig með texta og mynd. Meðal þess sem koma þarf fram í tölvupósti til kjördæmaráðs svo framboðið teljist löglegt er: 

* Nafn frambjóðanda 

* Kennitala 

* Staða eða starfsheiti 

* Heimili 

* Símanúmer  

* Tölvupóstur 

Í tölvupóstinum skal frambjóðandi einnig taka fram: 

* Í hvoru Reykjavíkurkjördæminu hann kýs að taka sæti, standi atkvæði á jöfnu, ef það skiptir hann máli.   

* Vill frambjóðandi einungis taka sæti í öðru hvoru kjördæminu eða er honum sama. 

* Hámarkssæti sem frambjóðandi vill þiggja og vill þá lækka sig í ef hann lendir ofar. 

* Lægsta sæti sem frambjóðandi er tilbúinn að taka. 

Með yfirlýsingu um framboð í prófkjöri í kosningakerfi Pírata telst frambjóðandi lýsa því yfir að hann hafi kjörgengi í Alþingiskosningum á Íslandi. 

**Tímasetningar** 

1. Opnað verður fyrir framboð í kosningakerfinu, x.piratar.is, á viðeigandi undirþingi, 15. febrúar 2020 kl. 15:00. 

* Lokað verður fyrir framboð laugadaginn 6. mars 2021 kl. 14:00. Þá hefst kosningin á x.piratar.is.   

* Kosningin stendur í eina viku til laugardagsins 13. mars 2021 kl. 14:00. 

Framboðslistum verður raðað samkvæmt úrslitum prófkjörsins í kosningakerfi Pírata með Schulze-aðferð. Frambjóðendum er heimilt að víkja sæti og taka lægra sæti á lista en kjör segir til um og ***færast þá aðrir frambjóðendur ofar á lista með einfaldri tilfærslu, án endurreiknings***. Sömuleiðis, hafni frambjóðandi sæti eða verði ófær um að taka sæti á listanum færast þeir sem neðar eru ofar á listann með einfaldri tilfærslu. 

Frambjóðandi sem tekur sæti á lista í öðru hvoru Reykjavíkur-kjördæminu skal samþykkja með undirskrift sinni endanlegt sæti á lista og gefa samþykki fyrir umboðsmönnum listans. Þetta skal gert eigi síður en 4 dögum áður en frestur til að skila listanum rennur út, ellegar er heimilt að fella hann af lista. 

Allir félagsmenn sem búsettir eru í Reykjavík og skráðir hafa verð í Pírata í 30 daga eða lengur þegar prófkjörinu lýkur, hafa kosningarétt í prófkjörinu.  Kosningaréttur myndast eftir að hafa verið skráður í Pírata í 30 daga. Því fækkar dögum sem kjósa má í prófkjörinu í samræmi við þetta og rétturinn fellur niður ef ekki eru liðnir 30 dagar þegar prófkjörinu lýkur. 

**Siðareglur framboðsins** 

Frambjóðendur í prófkjöri sýna öðrum frambjóðendum kurteisi og virðingu og koma fram af háttvísi, bæði í ræðu og riti. 

Frambjóðendur gera skriflega grein fyrir öllum þeim hagsmunum sem gætu skipt máli við framboðið og birta með framboðslýsingunni. 

Tilkynna þarf kjördæmaráði eða kosningastjórn um vafasöm atriði í sögu frambjóðanda sem gætu verið dregin fram í dagsljósið við framboð listans. 

Með framboðsskráningu samþykkir frambjóðandi að hann hafi kynnt sér þær kvaðir sem fylgi framboðinu og hér er lýst og samþykki þær. 

**Vinsamleg tilmæli til frambjóðenda í prófkjöri** 

Frambjóðendur eru eindregið hvattir til að bjóða sig ekki fram nema þeir hafi fullan hug á að taka sæti á lista, jafnvel neðar en þeir hefðu óskað sér, sökum þeirrar vinnu og óvissu sem það getur skapað hafni þeir sæti. Jafnframt er þeim tilmælum beint til frambjóðenda að lækka sig frekar en segja sig af lista, geti þeir ekki hugsað sér að vera í því sæti sem þeim býðst. 

Frambjóðendur eru hvattir til að vanda skráningu sína á x.piratar.is og svara þar meðal annars eftirfarandi spurningum: 

1. Ef þú nærð kjöri til alþingis og seinna kæmi til ágreinings og aðstæðna þar sem þú segðir þig úr flokknum. Myndir þú segja af þér og víkja þingsætinu til varamanns eða starfa áfram sem óháður eða með öðrum flokkum? 

2. Vilt þú að tillögur stjórnlagaráðs verði lagðar til grundvallar frumvarpi að nýrri stjórnarskrá? 

3. Hvaða stefnumál, úr samþykktum stefnum Pírata, þykja þér mikilvægust fyrir komandi kjörtímabil? 

4. Hvað telur þú að þú hafir til brunns að bera sem geri þig að góðum kosti til að gegna þingmennsku fyrir Pírata? 

5. Með hvaða hætti telur þú líklegast að Píratar geti fengið sínum málum framgengt á þingi? 

Vegna þeirrar miklu vinnu sem felst í söfnun undirskrifta til staðfestingar lista fyrir kosningar er mælst til þess við frambjóðendur að þeir safni að minnsta kosti tíu til tuttugu undirskriftum  meðmælenda sem merki um góðvilja frambjóðenda til framkvæmdaraðila framboðsins, sem munu starfa undir mikilli pressu með svo stuttan fyrirvara að kosningum. Þess er ekki krafist, en þetta eru mjög sterk tilmæli til allra frambjóðenda.
